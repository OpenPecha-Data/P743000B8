yadi saṃskṛta utpādas tatra yuktā trilakṣaṇī |athāsaṃskṛta utpādaḥ kathaṃ saṃskṛtalakṣaṇam ||
1 ||

utpādādyās trayo vyastā nālaṃ lakṣaṇakarmaṇi |saṃskṛtasya samastāḥ syur ekatra katham ekadā
|| 2 ||

utpādasthitibhaṅgānām anyat saṃskṛtalakṣaṇam |asti ced anavasthaivaṃ nāsti cet te na saṃskṛtāḥ
|| 3 ||

utpādotpāda utpādo mūlotādasya kevalam |utpādotādam utpādo maulo janayate punaḥ || 4 ||

utpādotāda utpādo mūlotādasya te yadi |maulenājanitas taṃ te sa kathaṃ janayiṣyati || 5 ||

sa te maulena janito maulaṃ janayate yadi |maulaḥ sa tenājanitas tam utpādayate katham || 6
||

ayam utpādyamānas te kāmam utpādayed imam |yadīmam utpādayitum ajātaḥ śaknuyād ayam || 7 ||

pradīpaḥ svaparātmānau saṃprakāśayate yathā |utpādaḥ svaparātmānāv ubhāv utpādayet tathā ||
8 ||

pradīpe nāndhakāro ’sti yatra cāsau pratiṣṭhitaḥ |kiṃ prakāśayate dīpaḥ prakāśo hi tamovadhaḥ
|| 9 ||

katham utpadyamānena pradīpena tamo hatam |notadyamāno hi tamaḥ pradīpaḥ prāpnute yadā || 10
||

aprāpyaiva pradīpena yadi vā nihataṃ tamaḥ |ihasthaḥ sarvalokasthaṃ sa tamo nihaniṣyati || 11
||

pradīpaḥ svaparātmānau saṃprakāśayate yadi |tamo ’pi svaparātmānau chādayiṣyaty asaṃśayam ||
12 ||

anutpanno ’yam utpādaḥ svātmānaṃ janayet katham |athotanno janayate jāte kiṃ janyate punaḥ ||
13 ||

notpadyamānaṃ notpannaṃ nānutpannaṃ kathaṃ cana |utpadyate tathākhyātaṃ1 gamyamānagatāgataiḥ
|| 14 ||

utpadyamānam utpattāv idaṃ na kramate yadā |katham utpadyamānaṃ tu pratītyotattim ucyate ||
15 ||

pratītya yad yad bhavati tat tac chāntaṃ svabhāvataḥ |tasmād utpadyamānaṃ ca śāntam utpattir
eva ca || 16 ||

yadi kaścid anutpanno bhāvaḥ saṃvidyate kva cit |utpadyeta sa kiṃ tasmin bhāva utpadyate ’sati
|| 17 ||

utpadyamānam utpādo yadi cotpādayaty ayam |utpādayet tam utpādam utpādaḥ katamaḥ punaḥ || 18
||

anya utpādayaty enaṃ yady utpādo ’navasthitiḥ |athānutpāda utpannaḥ sarvam utpadyatāṃ tathā
|| 19 ||

sataś ca tāvad utpattir asataś ca na yujyate |na sataś cāsataś ceti pūrvam evopapāditam || 20
||

nirudhyamānasyotattir na bhāvasyopapadyate |yaś cānirudhyamānas tu sa bhāvo nopapadyate || 21
||

na sthitabhāvas_tiṣṭhaty_asthitabhāvo na tiṣṭhati |na tiṣṭhate tiṣṭhamānaḥ ko ’nutpannaś ca
tiṣṭhati || 22 ||

sthitir nirudhyamānasya na bhāvasyopapadyate |yaś cānirudhyamānas tu sa bhāvo nopapadyate ||
23 ||

jarāmaraṇadharmeṣu sarvabhāveṣu sarvadā |tiṣṭhanti katame bhāvā ye jarāmaraṇaṃ vinā || 24 ||

sthityānyayā sthiteḥ sthānaṃ tayaiva ca na yujyate |utpādasya yathotpādo nātmanā na parātmanā
|| 25 ||

nirudhyate nāniruddhaṃ na niruddhaṃ nirudhyate |tathā nirudhyamānaṃ ca kim ajātaṃ nirudhyate
|| 26 ||

sthitasya tāvad bhāvasya nirodho nopapadyate |nāsthitasyāpi bhāvasya nirodha upapadyate || 27
||

tayaivāvasthayāvasthā na hi saiva nirudhyate |anyayāvasthayāvasthā na cānyaiva nirudhyate ||
28 ||

yadaiva sarvadharmāṇām utpādo nopapadyate |tadaivaṃ sarvadharmāṇāṃ nirodho nopapadyate || 29
||

sataś ca tāvad bhāvasya nirodho nopapadyate |ekatve na hi bhāvaś ca nābhāvaś copapadyate ||
30 ||

asato ’pi na bhāvasya nirodha upapadyate |na dvitīyasya śirasaś chedanaṃ vidyate yathā || 31
||

na svātmanā nirodho ’sti nirodho na parātmanā |utpādasya yathotādo nātmanā na parātmanā || 32
||

utpādasthitibhaṅgānām asiddher nāsti saṃskṛtam |saṃskṛtasyāprasiddhau ca kathaṃ setsyaty asaṃskṛtam
|| 33 ||

yathā māyā yathā svapno gandharvanagaraṃ yathā |tathotpādas tathā sthānaṃ tathā bhaṅga udāhṛtam
|| 34 ||

saṃskṛtaparīkṣā nāma saptamaṃ prakaraṇaṃ ||

